# Reflectie

Ik ben vol enthousiasme aan mijn afstudeerproject begonnen, omdat ik de kans kreeg een samenwerking aan te gaan met een andere discipline. Daarnaast was het starten van mijn eigen onderneming een grote uitdaging en een opgave waar binnen CMD geen aandacht aan is besteed. Door wel een eigen onderneming te starten, heb ik mijn horizon verbreedt. 

Waar ik mezelf op verkeken heb, is de tijd die ik kwijt was aan het onderzoek. Doordat bij bepaalde methodes, zoals de Vragenlijst, op respons gewacht moest worden of afspraken uitgesteld werden, was het lastig om aan de vooraf gestelde planning te voldoen. Daarnaast kampte ik met persoonlijke omstandigheden. Ik ben trots dat ik mijn achterstand in een korte periode bijgewerkt heb tot het product dat ik nu oplever. 

Mijn project heeft mij geleerd dat ik zelf het aankan om verschillende taken door elkaar heen uit te voeren. Ik ben bezig geweest met onderzoeken, ontwerpen en een onderneming starten. In een ideale situatie hadden deze taken na elkaar verlopen, maar doordat de afstudeerperiode daar te kort voor was, heb ik verschillende onderdelen tegelijk op moeten pakken. Dit vergde veel planningswerk, waar ik mijn hele studie problemen mee heb gehad. Tijdens deze afstudeerperiode heb ik dit goed opgepakt en neem ik dit mee naar mijn verdere carrière. Wat ik anders had gedaan, is de planning voor mijn project. Ik had de opdracht beter moeten afbakenen, zodat ik minder taken door elkaar heen had hoeven doen. Zo had de opstart van het bedrijf na de afstudeerperiode ook kunnen plaatsvinden, zodat tijdens de afstudeerperiode alleen aan de uitwerking van de webshop gedacht hoefde te worden.

Als ontwerpster sta ik nog onderaan de ladder. De basisprincipes ken ik en ik weet hoe ik deze toe moet passen. Ik denk dat het belangrijkste aan ontwerpen de ervaring is. Deze ga ik graag opdoen bij de Heren van Fatsoen, waar ik na mijn stage in leerjaar 3 een contract aangeboden heb gekregen. Naast het werk bij DHVF, ga ik het concept van Cyclismo verder uitwerken tot een werkende website; de kleding is in productie en kan online verkocht gaan worden! Ik hoop over een paar jaar een aantal dames wielerkledinglijnen op de Cyclismo webshop te hebben staan en Cyclismo te laten groeien tot een bekend merk onder de doelgroep.

Mijn kernwaarden vind ik lastig te benoemen. Zoals tijdens deze afstudeeropdracht te zien is, vind ik het verbreden van mijn horizon belangrijk: ook kijken wat er buiten CMD omgaat. Daarom wil ik mezelf niet afbakenen met kernwaarden, deze belemmeren mij in het openhouden van mijn visie. Als ik dan toch een kernwoord moet benoemen, kies ik voor “plezier”. Ik wil al mijn energie in mijn projecten blijven steken en trots zijn op wat ik doe. 

